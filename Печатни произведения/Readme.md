# Печатни произведения

## Задача 

Напишете програма, в която е декларирана йерархия от класове за различни видове печатни произведения с подходящи характеристики и поведение. Програмата трябва да поддържа масив с регистрирани произведения, като се предоставя възможност за регистриране на произведение през конзолата и извеждане на всички регистрирани до момента произведения.

### Изисквания

* Базовият клас на йерархията да бъде PrintedWork с характеристики заглавие и език.
* Печатните произведения се делят на книги (вook) с характеристики година на издаване и автор и периодични издания (Periodical) с характеристики период на издаване (от коя до коя година е било издавано периодичното произведение) и честота на издаване.
* Книгите се делят на художествени (FictionBook) с характеристики жанр (свободен текст) и брой глави и технически (TechnicalBook) с характеристики техническа сфера (свободен текст) и ниво (изброен тип със стойности начинаещ-напреднал-експерт).
* Периодичните издания се делят на вестници (Newspaper) с характеристики вид на съдържанието (изброен тип със стойности новинарски-спортен-жълт) и цветен печат (да/не) и списания (Magazine) с характеристика целева аудитория (свободен текст).
* Да се реализират необходимите методи за въвеждане и извеждане на книги от/в конзолата.
* Да се използва превръщане на типове надолу по йерархията (downcasting), където е необходимо.

### Допълнителни задачи

* Да се добавят други подходящи характеристики на гореописаните класове, както и други наследени класове за по-фино категоризиране на печатните произведения.
* Да се декларират класове за групи от печатни произведения, например трилогии от художествени книги или групи от периодични издания на един и същи издател.
* Ново: Да се преправят методите за въвеждане и извеждане на книги от/в конзолата така, че да бъдат виртуални, и да се премахне употребата на downcasting навсякъде в програмата с извиквания на виртуални методи.